În fiecare clipă, transformările ne cuprind, sunt vârste ale cuvântului care, se ştie, la început a fost. Tablele de valori, construite pe scările timpului, suportă în permanenţă prefaceri, iar jocul profund al relativităţii desface urmele, inoculând teama pistelor false.

Anca Anghel Novac are curajul decriptărilor în viziune etic-finalistă, în versuri de concizie extremă şi eleganţă, concretizând valori ale esenţelor, în explicitări filosofice complexe, cu infiltraţii stănesciene(„...originea pură se lasă atinsă/ iar lumea este a noastră prin transparenţă...” - axiologia formei), analizând cu nuanţe de maxim umbrele sfâşiate ale iubirii, în porţiuni de revoltă şi ritm de incantaţie, uneori („...îmi arde şi arde o supărare scundă bătătorită cu grijă/ şi plâng, îţi tot plâng îngheţul surâsului mut...” – fiziologia tăcerii), construind cadrane de ceasuri cu forme de inimi prelungi, topite în tăceri şi orbiri de cuvinte („...esenţele se jucau de-a v-aţi ascunselea în spatele cuvintelor/ tu-mi răsăreai orb cu o carte în mână” - Limită), călătorind secvenţial prin îngustări ale suspinelor şi trecerilor inversate, între ape şi corăbii („...te ştiam singur pe o corabie de gheaţă/ în urmă ceremonia rămânea neîntâmplată” - clepsidră), iubind senin, referenţial şi ironic („...castanele ne aşteptau oricum fierbinţi/ ... frunzele ne chemau acoperind din urmă/ mereu până de peste gură, pe umeri în jos/ şi azi ca şi ieri/ mi se făcuse de toamnă” – autumnală), delirând fermecătoare, exuberant şi ritmat, cu inflexiuni de ploi marţiene („...ploua imbecil de frumos, ploua a nesfârşire/ în ropote alunecam, rafalele se adunau în mine...” – ploaie de vară), prelucrând ludic limitele dure, nemiloase, ale erotismului virtual („...îmi fierbinţeai buricul degetelor/ timpul aluneca precum sângele/ tic-tac mereu de talie mă prindea/ cu ochii pe ceas orgasmul mirării/ mai rătăcea o tăcere” – inflexiune), rapsodiind amplu, în paradigme sonore, deziluziile ghicite în patimi („de-a lungul e o dimineaţă ce din ce în ce mai lată/ în poala gândului cu încă o părăsire mă adoarme” – rachmaninov, adagio la colţ de stradă), îmbinând perfect metafora muzicală cu impregnările senzoriale gen haiku-tanka („...pe punte era dimineaţă/ în ochii bătrânului/ vântul nu mai bătea vertical...” - cântec spaniol), mişcând subtil creionările senine spre defrişări în negru de umbre (“câtă minunată risipire să ne închipuim o asemenea viaţă/ precum o perpetuă dimineaţă virgină scuturată de floare” – profil pierdut), întorcând feţele calde ale întâmplărilor scurse şi coapte-n poeme (“întâmplările se perindau galben/ dintr-un început fără de coajă” – poezie fără întoarcere), clipind cu un ochi la postmodernism şi cu altul la avangardă, în semitrezia cuplului („...îmi împletisem zeci de pulovere/ tu picior peste picior îmi surâdeai împăcat...” – nevisare), urcând Golgota artificialului dominant, tocmai pentru a nu-şi răstigni visele (“...între mersul pe jos şi zbor o lume a simţurilor mereu respiră...” – pe o emisferă dominantă), comprimând sinele în dorinţa imaginarului, amintirii, iluziei (“...la cumpăna visului/ iluzia devenea certitudine...” - interioare) şi încheind tandru, relevant, autoironic, matur, în cuvinte de abur acoperind lentilele iubitului, dublu protector (“...îţi mulţumesc că te-ai luat după mine/ devenisem o aruncătoare” - reper orientativ la vedere).

Paradoxal cumva pentru modernitatea scrierii, poeziile sunt aproape de structura sonetelor shakespeariene, în vers alb, cu vibraţii adânci, adună suspensiile către concluzii de final, dând resturilor finisaje şi, apoi, contur pentru carnea întregului.

Scriam cândva despre un text al poetei că este o poezie-medicament, că reprezintă „o retragere în sine, ca un reflex ancestral, necondiţionat”, cu o „cultivare subconştientă a impenetrabilului interior, a inexpugnabilului propriu fortificaţiilor” de unde, exarcebând luciditatea examinărilor, autoarea reproşează stărilor de graţie demenţa, ieşirea din firesc, apreciază transa ca sindrom al ratării şi dă „verdicte implacabile, ca de sub o glugă sacerdotală”, ca într-o „stare de veghe a izolaţionismului defensiv, aflat în permanentă scrutare de graniţe socotite proprii şi în poziţie de anihilare a oricărui intrus spre Edenul închis cu sârmă ghimpată, iluzoriu şi acela”.

Exerciţiul urmei e un val profund care îmi curăţă plaja gândului de castelele impresiei de atunci, dacă nu în întregime, măcar din punct de vedere al crenelurilor şi porţilor-ghimpi.


În atmosfera de entuziasm "cultural" din zilele ediţiei a XVI-a a Festivalului Internaţional "George Enescu", printre concerte, interviuri, lansări de disc sau carte, comunicări ştiinţifice sau clipe petrecute în Piaţa Festivalului, puneam la cale împreună cu Valentina Sandu-Dediu apariţia acestei cărţi la editura LiterNet. Ideea lui Răzvan Penescu ne-a cucerit instantaneu, ceea ce a urmat fiind o muncă de convingere a muzicologilor implicaţi în Simpozionul internaţional "George Enescu" – 2003 de a trimite lucrările în format electronic către realizatorii volumului.

Colecţia de faţă, cuprinzând doar unele din comunicările prezentate la simpozion, a fost alcătuită în funcţie de autorii care au trimis în timp util studiile în formatul solicitat şi şi-au dat acordul ca acestea să fie publicate integral în original (din păcate, nu s-au putut realiza traduceri ale fiecărei lucrări din sau în limba română). Ceea ce s-a conturat în câteva luni este o carte cuprinzătoare, în mai multe limbi (română, engleză, germană) care răspunde unor noi întrebări despre Enescu, axându-se pe cercetarea unor manuscrise inedite, a unor extrase de presă românească şi germană până acum neprezentate public, aplicarea unor concepte ale gândirii moderne la analiza creaţiei enesciene sau pe înnoirea perspectivei asupra unor subiecte comentate şi până acum.

Dat fiind că tema propusă pentru actuala ediţie a Simpozionului organizat la Uniunea Compozitorilor şi Muzicologilor din România fost largă – Enescu – Estetică şi stil – s-a ajuns la iniţierea altor două categorii tematice, una despre Oedip şi alta purtând titlul Interferenţe, receptarea lui Enescu. Chiar dacă în versiunea electronică a cărţii nu se regăsesc toate studiile privindu-l pe Enescu prezentate în toamna anului 2003 la Bucureşti, utilitatea celor existente se află nu numai în faptul că ele pot reprezenta o lectură incitantă, ci şi în acela că ele pot fi accesate din orice colţ al lumii, de către oricare dintre semnatari, dar şi de către cei care studiază muzica lui Enescu şi, trebuie să recunoaştem, nu beneficiază de o bibliografie prea amplă on line.

Putem, aşadar, vorbi despre o premieră în muzicologia românească, dar şi despre faptul că această iniţiativă (chiar dacă ar fi putut fi mai cuprinzătoare în condiţiile unei colaborări mai deschise din partea tuturor muzicologilor implicaţi) deschide un capitol ce merită dezvoltat, cu atât mai mult cu cât dificultăţile cu care se confruntă activitatea editorială muzicală românească sunt de notorietate şi depind total de sistemul subvenţiilor.


În splendidul roman al lui Bogdan Popescu (unul dintre cele mai puternice debuturi în proză din ultimii ani), realitatea ia, de fiecare dată, înfăţişarea pe care i-o dau vorbitorii, modificându-şi contururile de la unul la altul. Din cauza logoreei şi a divagaţiei personajelor, povestirile lor sunt stufoase, arborescente, mergând pe mai multe cărări narative şi ascunzând, în interior, alte şi alte poveşti. Începutul e cuminte, realist, după care monologul se întinde ca o cocă şi capătă cele mai năstruşnice forme. Toţi o iau "mai pe departe", "mai pe ocolite", promit că vor lămuri lucrurile "mai pe urmă", "când o veni timpul", revin la trunchiul iniţial ("ca să nu-mi uit vorba"), se hotărăsc să spună tot ("hai să-mi dau drumul") şi ajung, încet-încet, la o poveste "niţeluş mai lungă"; iar de aici, bineînţeles, la o alta care "e lungă şi începe undeva mai în urmă". Finalul cade deodată, făcând legătura cu începutul şi arătând, implicit, lunga distanţă parcursă.

Cine sunt povestitorii? Nea Mitu, "păcătosul"; Moşu, fost secretar la primărie, uns cu toate alifiile, zgârcit în mod patologic, pe deasupra; prima lui nevastă, acum o bunică având multe de istorisit (şi un blestem de proferat); a doua lui nevastă, o "hăbăucă" mioapă şi intelectuală (vorbeşte franceza, pictează), venită din alte părţi şi complet nelalocul ei printre ţăranii din sat; un ins care ajunge pe o ploaie torenţială la acelaşi (omniprezent) Mitu, parcă anume pentru a-i da prilejul unei noi povestiri; un soldat de la trupă aflat în arest, aşteptându-şi pedeapsa pentru fuga din unitate; un elev "copt", om în toată firea făcând seralul şi muncind la aeroport; un fost tovarăş al Moşului (secretarul primăriei), care a pus cu el, demult, o vie, şi care acum spune povestea lui Daie Gulu, cel-ce-nu-poate-să-moară; un pândar la cimitir, Nae Cuţitaru, care comunică, într-un mod incredibil de firesc, cu "Tata Dumnezeu de Sus"; un "înger neisprăvit", îndrăgostit în copilărie de învăţătoarea lui, şi care de atunci, de la acea primă dezamăgire erotică, începe să se joace – foarte convingător – "de-a mortul"; un orb, vindecat miraculos de o fiinţă ea însăşi miraculoasă, Sfânta de pe Vale; în fine, un ultim narator (deopotrivă necreditabil şi neidentificabil) care îi dă din nou cuvântul lui Mitu, pentru a spune cea din urmă poveste: În satul cu sfinţi...

Pe lângă abundenţa poveştilor şi a povestitorilor, se observă o deplasare, tot mai evidentă de la un anumit punct, dinspre codul realist înspre cel fantastic. Incertitudinile se aglomerează pe parcurs şi explicaţia logică, raţională nu mai este funcţională. Realismul suculent mi se pare numai un înveliş (cel exterior) al acestei proze auditive. Numeroase scene şi portrete ies într-adevăr din povestiri pentru a contura o lume plină de viaţă şi culoare, o lume rurală surprinsă în articulaţiile şi particularităţile ei. (Şi nu doar o lume rurală, dat fiind că poveştile înşirate schimbă de multe ori "locaţia"; se perindă prin ele destule scene urbane.) Dar nivelul acesta strict realist e depăşit repede, prin răbufnirea la suprafaţă a unei subrealităţi profunde şi inalterabile în substanţa ei: tocmai acea veşnicie pe care – în opinia lui Eugen Simion – satul imaginat de Bogdan Popescu nu o mai naşte. De la un anumit moment, suceala personajelor impresionează mai puţin decât suceala lumii lor. Prin contagiune directă, ea devine un simptom pentru satul cu sfinţi, în care apar câteva personaje stranii: unul care nu poate să moară (Daie Gulu), altul care ajunge să stea de vorbă cu Dumnezeu şi, mai relaxat, cu morţii din cimitir (Nae Cuţitaru), un al treilea care struneşte, cu închipuirea, zborurile fantasmatice ale unor oameni cărora le-au crescut aripi ("îngerul neisprăvit"), un al patrulea, supranatural de-a dreptul, care se perpetuează sub forma unor "avatari" (Sfânta de pe Vale)... E momentul să precizez că povestirile narate au o ramă (şi încă una dublă). Sunt încadrate, mai întâi, de nişte secvenţe puse sub titlul Amintiri prefăcute (şi oferind indicii şi cârlige pentru a prinde mai bine povestea ce urmează), iar apoi, de o foarte subţire "şipcă" non-realistă: povestea unei Strămoaşe născute "cam în aceleaşi locuri", dar "cu câteva veacuri mai în urmă". Şi strămoaşa aiasta, care s-a născut bătrână, apare de-a lungul cărţii într-o evoluţie inversă, întinerind şi făcându-se tot mai frumoasă cu fiecare an, cu fiecare capitol...

Satul din Vremelnicia pierdută îşi secretă astfel, inepuizabil, miturile proprii, extrăgându-şi din ele veşnicia. Prozatorul înmoaie textul într-un dizolvant puternic, cu suficientă aciditate pentru a amesteca apele, culorile, substanţele. La finalul ultimei povestiri a cărţii, suntem în plin fantastic. Oamenii zboară, ca în picturile lui Chagall, şi, în plus, le cresc literalmente aripi de zburătoare. Unul singur, "când s-au apucat lucrurile s-o rupă Dincolo", se metamorfozează în peşte şi devine "stăpânul Bălţii". Interesant: într-un alt roman apărut nu demult, Lia Mora al lui Dumitru Ungureanu, finalul era, tot aşa, unul al metamorfozelor – numai că fiinţa omenească trecea acolo succesiv prin mai multe ipostaze ale regnului: peşte, pasăre, şarpe... Aici, se ajunge la un fel de Eden resuscitat, toate făpturile (căci oameni nu mai pot fi consideraţi!) trăind în deplină armonie. Până când apare iar vrajba, şi creaturile încep să se mutileze unele pe altele...

Bogdan Popescu, autorul de fapt şi de drept al tuturor acestor poveşti, jonglează cu multă abilitate cu elementele, fără ca aceasta să însemne o anulare a greutăţii lor. Nu dexteritatea lipseşte, în general, scriitorilor noştri, experţi în prestidigitaţia epică, lirică ori dramatică. Spre deosebire de mulţi dintre ei, tânărul nostru prozator are o viziune proprie, originală, precum şi forţa de a-i da formă, într-o epică umoristică şi gravă, realistă şi fantastică, în registre şi cu modulaţii diferite. Universul creat este pe cât de plin, dens, pe atât de greu de uitat, memorabil. Bunăoară, această sticlă vrăjită, feeric-încăpătoare: "Pe un dulap din lemn cioplit de o mână de meşter adevărat stătea cu mândrie, ca să fie văzută de toată lumea, minunea cea mare a odăii: sticla cea vrăjită. Nepotul nu izbutise încă să-nţeleagă cum de încăpuseră pe gâtul îngust al sticlei atâtea minunăţii. Înăuntru se aflau o corăbioară cu pânzele întinse, scoici şi nisip pe jos, o roată, o ancoră, o cruce cu Iisus răstignit pe ea, o goambă aurie de lemn, un felinar, nişte cleşti, o scăriţă, o nicovală cu ciocanul deasupra. Toate acestea erau prinse de carnea sticlei cu sârmuliţe subţiri, tremurătoare."

Dacă ne gândim bine, într-o astfel de sticlă ar putea încăpea şi proza realist-fantastică a lui Bogdan Popescu.

Portrete-robot cu texte cu tot e un florilegiu sprinţar, cu ştaif poetic şi impact cromatic, absorbit în siajul deja clasicului Mic tratat de pisicologie, dar şi un fel de intermezzo însoţit de cut-outs digitale, ce a căzut, în format pdf şi, probabil, fără ştirea autorului, dintre paginile exuberantului Îndreptar practic de chiciologie: unde altundeva ar putea privi toate aceste multicolore perechi de ochi, dacă nu înspre colecţia generoasă de obiecte stridente pe care Şerban Foarţă a izbutit să le culeagă cu răbdare şi în coaja cărora a ştiut cum să bată pentru a le extrage potenţialul estetic?

Aşadar, cu gândul (încă) la pisici şi cu privirea spre kitsch, Şerban Foarţă trece în salturi de şotron peste frontiera dintre stil şi absenţa lui. Nu se poate spune fără şovăială dacă ilustraţiile însoţesc versurile sau dacă, dimpotrivă, decupajele poetice au menirea de a asigura consistenţa chipurilor obţinute cu MS Outlook. Ispita de a descrie precis întreaga "confecţie" mi-a amintit, în mod curios, de fractura perceptivă care-i frământă pe filosofii cufundaţi în contemplarea Capului iepure-raţă şi de distincţia dintre "vederea continuă" a unui aspect şi "licărirea" lui.

Acest ebook are la bază o serie de articole publicate săptămânal pe blogul www.hoinaru.ro sub titlul general "Sunday's Media Recap". Începând cu anul 2010, articolele au apărut în fiecare duminică sub forma unor scurte sinteze ale evenimentelor din săptămâna precedentă.

"Sunday's Media Recap" a luat naştere din nevoia de a identifica informaţiile esenţiale din media, atât pe plan local, cât şi pe plan internaţional. Într-o piaţă sufocată de informaţii irelevante - sau mai bine spus, de non-informaţii - o sortare a subiectelor expuse a venit în mod firesc ca o necesitate.

Este o monitorizare care a implicat multă disciplină, iar efortul are ca scop principal arhivarea evenimentelor esenţiale (sau a celor ce se pot dovedi în timp a fi esenţiale) pentru mass-media şi industria online. Fără a pretinde valoarea unei monografii a anului 2011 în media, acest ebook caută să adune cât mai multe dintre informaţiile notabile şi să le pună la dispoziţia cititorilor.

Elisabeta Rizea din Nucşoara. Un personaj căruia istoria recentă, cu toate ezitările ei, i-a oferit dubla şansă de a-i fi cunoscută legenda şi de a-şi converti legenda în istorie. O supravieţuitoare a rezistenţei.

Irina Nicolau. Alt personaj atins de aripa legendei. A creat, alături de Horia Bernea, oglinda fermecată în care Ţăranul Român se vede în datele sale esenţiale, împletind cotidianul tradiţional cu spiritualitatea cosmică.

Cărţile Irinei Nicolau par a contura un caleidoscop eteroclit. Ce legătură o fi între sărbătorile tradiţionale ale românilor şi Piaţa Universităţii? Cei care au fost, alături de ea, acolo, simt legătura asta. Putea Irina Nicolau să nu scrie o carte despre Elisabeta Rizea? Nu cred. Cred, în schimb, că pentru ea, a scrie despre Elisabeta Rizea e ca şi cum ar scrie despre subiectele de mai sus. S-a dus acolo, la Nucşoara, a stat de vorbă cu monumentul atât de viu şi a scris.

Rodica Mandache nu e singura actriţă care a scris piese de teatru. Lista e lungă, n-am de gând s-o pomenesc. Dar Rodica Mandache a scris pentru că a simţit trei dureri împletite: durerea Elisabeta Rizea, durerea Irina Nicolau şi, nu în ultimul rând, durerea cărţii scrisă de Irina despre Elisabeta. Să nu fim înţeleşi greşit, am spus “dureri”, deoarece e sentimentul cel mai omenesc, cu multe faţete, toate având, aici, ca numitor comun ceva ce ar fi greu de exprimat altfel decât în uzata expresie “mândria de a te simţi om” şi nu pot evita riscul de a o folosi.

Ceea ce a scris Rodica Mandache nu e o piesă de teatru, ci un scenariu radiofonic. Care a fost montat, în dublă expresie, de regizorul Atila Vizauer, redactor şef al Teatrului Naţional Radiofonic. Ca spectacol radiofonic stricto sensu, având premiera în august 2004, dar şi ca spectacol-lectură, pe scenă. Mai întâi în cadrul Şcolii de vară de la Sighet, în vara lui 2004, apoi în sala “Irina Nicolau”, a Muzeului Ţăranului Român, în ziua de 28 iulie 2004, când ar fi fost aniversarea Elisabetei Rizea şi apoi la Teatrul Odeon.

Cartea pe care o veţi citi nu e o dramatizare a biografiei Elisabetei Rizea. Scenariul doamnei Mandache porneşte doar de la cartea Irinei Nicolau, dar are o autonomie şi o concepţie dramatică ce ar trebui să-i facă curioşi atât pe cei care au citit cartea Irinei Nicolau, cât şi pe cei care n-au citit-o, dar au auzit de Elisabeta Rizea, dar mai ales pe cei, câţi or mai fi, care încă n-au auzit.

Elisabeta şi Irina sunt personaje ale cărţii Rodicăi Mandache, cu pondere comparabilă, împărtăşind o durere comună, într-o relaţie de ecou. Irina nu e, în scenariu, nici antropolog, nici scriitor, nici măcar reporterul venit să afle, să provoace povestea. Deşi spune explicit că va scrie o carte. E ecoul cutremurător al poveştii eroinei, amplificându-i durerea şi semnificaţia. E corul antic. Un personaj îndrăzneţ construit, dar îi invit pe toţi cei care, cunoscând-o pe Irina, o iubesc (implicaţie inerentă), să privească, citind, prin prisma omului de teatru, care a găsit “formatul” ideal al acestei poveşti a poveştii Elisabetei Rizea într-o sugestie de tragedie antică. Laurenţia, fiica Elisabetei, şi ea cu ceva ani de puşcărie la activ, completează armonic sugestia teatrală a actriţei scriitoare, care, fireşte, şi-a rezervat rolul eroinei, în spectacolele de care am pomenit.

Dincolo de a face cunoscut unui public mai larg decât cel al spectacolelor lectură actul mai mult moral decât cultural al scenariului scris şi interpretat de Rodica Mandache, dincolo de a lărgi, pe cât posibil, numărul celor pentru care Elisabeta Rizea e un erou al sufletului românesc, aş mai sugera un motiv pentru care cartea merită citită. Scris pentru teatrul radiofonic, scenariul are anumite particularităţi ce pun în valoare cuvântul auzit. Spectacolul lectură nu diferă foarte mult, ca esenţă, lipsindu-i arhitectura scenică a unei piese propriu-zise. Textul scenariului va da, cu ajutorul cititorilor LiterNet.ro, acum, şi un examen de validitate intrinsecă.

Ştefan Caraman se întoarce, de data asta cu un text respirînd a Hemingway, Beckett, Schlesser, Whitman. Santiago, el Campeon, bătrînul lui Hemnigway în luptă cu marele peşte după 84 de zile de ghinion, e acum ţintuit într-un scaun cu rotile, coliba lui dărăpănată a căpătat "elemente de mobilier stil", iar el e bîntuit de amintiri ale unei tinereţi atemporale. Santiago eroul lui Caraman e un frate al lui Iona: Ce uşor e cînd eşti înfrînt!... niciodată n-am ştiut cît e de uşor! Şi ce m-a înfrînt?... doar faptul că am ieşit prea în larg... doar faptul că am vrut să fiu unic; pentru el însă, Oceanul se dovedeşte a nu fi decît o simplă baltă murdară.

Are vocaţie cinematografică Ştefan Caraman, textul lui are didascalii amănunţit-rafinate, cu indicaţii de regie, de lumini, mişcare scenică (şi, sinceră să fiu, după ce Santiago... a dobîndit materialitate în mintea-mi, nu ştiu cum l-aş vedea altfel pe scenă), cu o alternare a planurilor temporale susţinută, argumentată, filmică. M-aş putea supăra să spun că e un pic facil să-l pui pe Santiago să muşte din ceapă şi cîrnat în timp ce vorbeşte despre stridii şi crochete fine din carne de crab de cocotier, rodii şi frişcă, dar ce contează cînd bătrînul pierdut prin vise de mărire îşi salvează neputinţa fizică în producţii retorice în stare să aducă înapoi, la realitatea înşelătoare a scenei, femei iubite şi gonite, prieteni, dileme existenţiale... Animal mitic al lui Hemingway, Peştele e obsesia materializată, încarnată în uman, a unui Santiago ce se agaţă în continuare de viaţă, care visează la acest peşte (sau Peşte) precum Estragon şi Vladimir la fantomaticul Godot.

Santiago el Campeon e precum un aranjament din piese de domino, în care fiecare cuvînt, fiecare blank şi fiecare lumină stau să sprijine un eşafodaj foarte fragil căci sfidător la legile fizicii; Caraman îl cheamă în ring pe maestrul Hemingway, îl provoacă, îl acuză, îl iartă, se întoarce la el, dar rămîne el însuşi. Ziceam odată că Ştefan Caraman scrie texte pentru scenă, care au nevoie de eşafodaj regizoral ca să poată exista; îmi fac mea culpa, Caraman s-a convertit la textul dramatic "total", jonglează cu un întreg spaţiu în argumente de decor şi mişcare. E, în sfîrşit, fericita întîlnire dintre dramaturgul Ştefan şi prozatorul Caraman.

Cea mai bună replică (şi Ştefan ştie că e cea mai bună, o dă ca motto): Cunoşti vreun leac pentru singurătate?/ Cimitirul San Sebastian... pe deal. A se citi. A se vedea (poate vom apuca să spunem şi cum se vede Santiago..., la Piatra Neamţ).

Povestirile acestui volum, editat în mediul virtual, se circumscriu în totalitate rubricii ţinute de autoare pe LiterNet. Sub un titlu potrivit ca o mănuşă contextului, Carmen Botoşaru ţese întâmplări din lumea satului cu o stăruinţă demnă de invidiat. Citindu-i naraţiunile nu mi-am putut ascunde însă temerea că abordarea va părea în ochii multora inoportună. Explicaţia ţine de raporturile mereu complicate ale trecutului cu prezentul. Literatura noastră a parcurs cu un secol în urmă o întreagă etapă, transformată, sub denumirea de Semănătorism, în curent literar. Structuri artistice puternic ancorate în realitatea socială, curentele culturale devin caduce odată cu depăşirea, prin evoluţie, a momentului. E un adevăr greu de tăgăduit, cum tot adevărat este că forţele prezentului acţionează precum o lege - să zicem, asemănătoare celei a gravitaţiei - captând mereu atenţia cititorului mai ales pentru ceea ce se petrece acum şi, desigur, în jurul său.

În plin avânt postmodernist nu prea găsim nici amatori, şi nici subiecte de această sorginte, deşi majoritatea e de acord că, prin tradiţie, temele şi personajele cele mai izbutite ale literaturii noastre sunt cele rurale. Asta pentru că în artă diferenţa o face talentul, unic şi diferit de la creator la creator, (tot mai des) înlocuit astăzi de aparenţele unui joc la modă, succesul. În această conjunctură - adică între succes şi talent - cu tot succesul pe care i-l doresc, cred sincer în talentul autoarei.

Deşi am rezumat mai sus argumentele invitaţiei la lectură, simt nevoia unor noi adăugiri. Cum spuneam, povestirile de faţă aparţin "războiului de ţesut" în a cărui textură conceptul şi ideile au rolul lor bine stabilit. Critica literară foloseşte în vocabularul ei cuvântul "urzeală", ca metonimie pentru proiecţie (construct) sau finalitate (construcţie). Sub acest aspect, cadrul narativ al prozelor semnate de Carmen Botoşaru este unul circular. Introducerea se regăseşte în epilog, amândouă evocând prezentul şi având astfel menirea de a-l actualiza pe acel "a fost odată" fără de care, vrem nu vrem, povestirea nu poate începe. Fiindcă numai prezentul există, formula apotropaică, magică deţine rolul de accesare (folosesc un cuvânt preluat din lumea computerelor) a memoriei, în numele căreia "...vremuri trecute sunt înviate şi prind culoare pentru câteva clipe pe scena pe care noi, actori diletanţi, rostim replici repetate cine mai ştie a câta oară, dând contur unor umbre, aducându-le, de dor, în lumina vie, dar şi ea vremelnică a prezentului." Amintirea joacă aici rolul camuflat al "porţii" prin care prozatoarea se întoarce în eternitate şi mit spre a se elibera, prin purificare, de povara memoriei. Nu e deloc întâmplător finalul, care se "deschide" cu un colind al naşterii de la Crăciun. Spus iarăşi rezumativ, aceasta este miza literar-artistică a volumului.

Paginile se derulează ca un documentar despre a cincea stradă, cum le numeri de la intrarea în localitate. Numele satului nu contează, sugerând generalitatea simbolului. Cele şaptesprezece episoade rememorează un perimetru existenţial aparent minuscul, lăţit prin situaţii, întâmplări şi evenimente, de portrete şi destine la dimensiunile unei întregi lumi. Este o lume pe cale de dispariţie, trăindu-şi extincţia sub presiunea civilizaţiei oraşului, unii vieţuind bine, alţii rău, după obiceiuri, datini şi reguli scrise şi nescrise la care veghează alte instanţe şi repere morale, o umanitate aflată în continuare în orizontul metaforei, mitului şi misterului. Şuvoiul de amintiri contopeşte drame cutremurătoare cu întâmplări banale. Uneori, candoarea copilărească se maturizează brusc luând în posesie limbajul trivial. Abjecţia umană şi viciul se confruntă cu virtutea, cărpănoşenia cu bunătatea sufletească, iar peste toate se aşterne aureola unei duioşii care vine dinspre înţelegerea profundă a celor ce se petrec sub ochiul atent, hipersensibil al autoarei.

Carmen Botoşaru dovedeşte un simţ special pentru detaliu şi o neobişnuită acuitate faţă de expresivitatea debordantă a eroilor. Prozele de faţă confirmă spusa cuiva, că într-o zi de târg, la ţară, se fac auzite mai multe metafore decât într-o sesiune academică (destinată artei cuvântului, aş adăuga eu). Pagini savuroase, de un umor suculent, alternează cu cenuşiul episoadelor banale, falsele drame cu sentimentul implacabil al damnării. Impresia de autenticitate e dominantă şi cu atât mai puternică dacă se ia în calcul că autoarea acestor proze vine dintr-o zonă îndepărtată mediului ţărănesc, mediu care i-a prilejuit relevarea unor noi resurse afective şi, poate, o viziune estetică mai cuprinzătoare asupra fondului sufletesc.

Întrucât literatura şi personajele rurale nu mai au astăzi trecere, riscul ca textele postate aici să fie întâmpinate, chiar înainte de a fi citite, cu o doză de ostilitate sau numai cu indiferenţă, e unul real. De aceea am scris prefaţa. Nu atât pentru a fixa orizontul de creaţie al prozelor semnate de Carmen Botoşaru, cât dintr-o măsură de prevedere. Mă număr printre cei care consideră că lupta cu prejudecăţile seamănă uneori, izbitor de bine, cu lupta cu morile de vânt.

Aşadar, îl invit pe cititorul modern - care ar putea avea reflexul lăuntric de a spune: "Aaaa! Literatură despre ţărani şi universul satului? Neinteresant!" - să nu se grăbească, ci să-i dea autoarei şi să-şi dea sieşi o şansă.


Traian Băsescu a pierdut din spiritul liber pe care îl avea acum zece ani și, treptat, a reintrat în peisajul politicienilor mioritici. Oamenii onești și cultivați de care s-a înconjurat la începutul carierei sale de președinte l-au influențat în mod decisiv și așa a ajuns să condamne comunismul, să scoată dosarele Securității din arhivele serviciilor secrete, să le pună la dispoziția publicului prin CNSAS (Consiliul Național de Studiere a Arhivelor Securității) și să construiască o instituție puternică pentru demantelarea corupției la nivel înalt: DNA (Direcția Națională Anticorupție). Treptat, s-a descotorosit însă de ei, iar cea care pare să aibă influența cea mai mare asupra președintelui este Elena Udrea.

Traian Băsescu are, firește, propriile idei politice și propriile obiective. A fost de la început un pro-atlantist și această orientare clară a președintelui român a făcut lucrurile să se miște repede în direcția bună și să dezvolte o justiție independentă. E singurul politician român care a avut un program clar, dacă nu-l punem la socoteală pe Ion Iliescu și dorința lui din anii 1990 de a converti trecutul comunist într-un prezent socialist.

După zece ani de mandat la Cotroceni, Traian Băsescu nu este uzat, ci total schimbat. Își păstrează direcțiile mari, dar își schimbă scopurile, prietenii și tovarășii de drum.

Ce mai poate face un lider după ce a condus 10 ani o țară? Lăsându-i la o parte pe dictatori sau eliminând modelul Putin din discuție, politicienii decenți care nu vor să se retragă își negociază funcții internaționale în care își pot folosi relațiile, energia și experiența. Inițial, Traian Băsescu voia să urmeze acest model occidental, dar s-a răzgândit și acum își pune toate speranțele în partidul „altfel“ condus de Elena Udrea: face propagandă pentru această formațiune, își laudă pupila și crede că poate face dintr-o absolventă de facultate de mâna a doua o mare politiciană.

Traian Băsescu a devenit un politician „altfel“ decât a fost sau decât a lăsat impresia că ar fi fost. A abandonat lumea intelectualilor de dreapta, a experților și a tehnicienilor care l-au susținut în momentele grele, și-a aruncat peste bord consilierii și a rămas doar cu Ea. Și-a părăsit partidul doar pentru că nu a ales-o pe Udrea președintă la congresul de anul trecut. S-a întors împotriva Monicăi Macovei, fiindcă Elena Udrea nu o place. A negociat cu Victor Ponta și fiindcă undeva interesele ei și ale premierului s-ar putea întâlni, așa cum arată unele investigații media?

De ce președintele aruncă totul în aer pentru Elena Udrea? Ce-l determină să lase totul baltă pentru această politiciană abilă, dar care nu a demonstrat nimic până acum, deși a ajutat-o să fie ministru și să conducă filiala București a PDL. Oare un om cu experiența lui politică nu-și dă seama că această femeie nu are nimic nou de spus? Că principalele ei calități – de a negocia pe sub masă, de a-și cointeresa adversarii sau de a fi prietenă cu dușmanul – nu o transformă într-un lider? Că stomacul tare și obrazul gros sunt necesare, dar nu suficiente? Oare președintele nu observă că preferata lui e prezentă mai degrabă în zona frivolă a politicii decât în cea serioasă?

Unii oameni s-ar putea să o placă fiindcă e drăguță și nu merge niciunde cu mâna goală, alții poate o acceptă de dragul lui Traian Băsescu, dar dacă nu e în stare să-și entuziasmeze colegii din partidul „altfel“, cum ar putea să adune masele în spatele ei? Congresul PMP a demonstrat deja care sunt limitele ei și cum a reușit, prin aranjamente, să ajungă șefa partidului, iar alegerile europarlamentare au arătat că votanții președintelui nu-l urmează necondiționat. Traian Băsescu și-a calculat susținerea folosindu-se de algoritmul Iliescu, numai că alegătorii lui sunt mai greu de păcălit decât cei ai „bătrânului edec“.

Ce urmărește Traian Băsescu defilând cu Elena Udrea și partidul ei format dintr-o fracțiune a PDL: boicotarea dreptei unite la prezidențiale? Negocierea propriei poziții după alegeri? Asigurarea propriei imunități de teama amenințărilor liderilor PSD? Se folosește Traian Băsescu de Elena Udrea pentru a împinge pionul PMP în ce parte vrea în turul al doilea al prezidențialelor sau ea se folosește de el pentru a parveni politic mai mult decât ar fi reușit cu ajutorul banilor și relațiilor pe care le are?

Angajaţii de la Termocentralele Mintia şi Paroşeni din cadrul Complexului Energetic Hundoara au declanşat, miercuri, o grevă japoneză. Aceștiasunt nemulţumiţi de faptul că urmează să intre, prin rotaţie, în regim de aşteptare, astfel programul lor de lucru lunar fiind redus, anunță Mediafax.

Termocentralele Mintia şi Paroşeni din judeţul Hunedoara au împreună aproximativ 2.500 de angajaţi. Aceștia sunt nemulțumiți de decizia companiei în urma căreia salariilor lor vor fi micșorate. Asta pentru că fiecare dintre ei va avea programul redus cu patru sau cinci zile pe lună.

Conform sindicaliștilor, deși decizia este aprobată deja de Consiliul de Administraţie al complexului, este una abuzivă şi lipsită de transparenţă pentru că informările conducerii sunt contradictorii.

"Iniţial, s-a discutat despre intrarea în şomaj tehnic a 25 la sută din personalul TESA de la cele două termocentrale, decizie pe care actuala conducere a complexului a trecut-o prin Consiliul de Administraţie de la sfârşitul lunii mai. Ulterior, în Consiliul de Administraţie de la începutul lunii iunie a fost îmbunătăţită, în sensul că toţi angajaţii de la cele două termocentrale vor fi prinşi, prin rotaţie, în acest program de regim de aşteptare. Detalii care nu au acoperire în câmpul muncii, fiindcă în acest fel posturile nu vor mai fi asigurate", a declarat Cristian Iştoc, preşedinte al Departamentului Energetic din cadrul Sindicatului "Muntele", citat de Mediafax.

Mai mult, angajaţii Complexului Energetic Hunedoara sunt nemulţumiţi şi de faptul că nu mai au contract colectiv de muncă, iar decizia administrativă pentru perioada următoare, până la negocierea contractului colectiv de muncă, presupune tăierea mai multor drepturi ale salariaţilor.

Dealtfel, peste 1.700 de mineri şi energeticieni din judeţul Hunedoara s-au aflat, joia trecută, într-o grevă de avertisment de o oră, avertizând astfel administraţia CEH de pericolul pierderii locurilor de muncă şi cerând stoparea numirilor politice în funcţiile tehnice. În urma protestului, sindicalişti de la Complexul Energetic Hunedoara (CEH) şi ministrul Energiei, Răzvan Nicolescu, s-au întâlnit, vineri, la Bucureşti, pentru a găsi soluţii la nemulţumirile angajaţilor. Ministrul Energiei, Răzvan Nicolescu, declara ulterior că a acceptat solicitarea sindicaliştilor de înlocuire a tuturor şefilor numiţi pe criterii politice şi fără competenţe profesionale.

Din 1968 apare seria nouă a revistei, care continuă „Gazeta literară“, principala publicaţie a „Uniunii Scriitorilor“, apărută în 1954. În condiţiile ostile adevăratei culturi, impuse de regimul totalitar, luptându-se cu cenzura şi alte nefaste injoncţiuni ale diriguitorilor ideologici, „România literară“ a reuşit totuşi să desfăşoare o activitate benefică în sfera culturii, de sprijinire a valorilor autentice, de încurajare a dezbaterilor de idei şi a spiritului critic. A contribuit, în anii interdicţiilor de tot felul, la menţinerea legăturilor cu circuitele spirituale europene şi universale.

Importanţa naţională a revistei rezultă şi din componenţa echipelor redacţionale din care, de-a lungul a treizeci de ani de existenţă, au făcut parte printre alţii: Geo Dumitrescu, primul redactor-şef al noii serii, Nichita Stănescu, Nicolae Breban, George Ivaşcu, Nicolae Manolescu, Sorin Titel, Leonid Dimov, Virgil Mazilescu, Paul Goma, Ion Caraion, Gabriel Dimisianu, Valeriu Cristea, Lucian Raicu, Dana Dumitriu, Mircea Iorgulescu, Valentin Silvestru, S. Damian, Gheorghe Pituţ, Dumitru Ţepeneag, Mircea Grigorescu, Marcel Mihalaş, Mircea Dinescu, Ion Horea, Roger Câmpeanu, Alex. Ştefănescu, Constanţa Buzea, Cristian Teodorescu, Ştefan Agopian, Adriana Bittel, Ioana Pârvulescu, Eugenia Vodă ş.a.

Au avut rubrici permanente în revistă personalităţi de primă mărime ale culturii române, dintre care amintim: Şerban Cioculescu, Geo Bogza, D. I. Suchianu, Al. Ivasiuc, Al. Graur, Ştefan Augustin Doinaş, Nicolae Manolescu, Octavian Paler, Ana Blandiana, Romulus Rusan, Cezar Baltag, Eugen Simion, Ov. S. Crohmălniceanu, Ilie Constantin, Matei Călinescu, Laurenţiu Ulici.
În prezent deţin rubrici: Nicolae Manolescu, Gabriel Chifu, Ioana Pârvulescu, Mircea Mihăieş, Cosmin Ciotloş, Sorin Lavric, Răzvan Voncu, Nicolae Scurtu, Simona Vasilache, Horia Gârbea, Rodica Zafiu, Gheorghe Grigurcu, Constantin Ţoiu, Mihai Zamfir, Gabriel Dimisianu, Marina Constantinescu, Dumitru Avakian, Liana Tugearu, Angelo Mitchievici, Felicia Antip.

Dintre numeroşii oameni de cultură care au semnat de-a lungul timpului în „România literară“ mai amintim: Perpessicius, Victor Eftimiu, Iorgu Iordan, Al. Rosetti, Al. Philippide, Vladimir Streinu, Edgar Papu, Marin Preda, Zaharia Stancu, Eugen Jebeleanu, Gellu Naum, Adrian Marino, Mircea Zaciu, Radu Tudoran, Augustin Buzura, Ştefan Bănulescu, Al. Paleologu, Nina Cassian, Dan Deşliu, A. E. Baconsky, Virgil Teodorescu, Liviu Ciulei, Corneliu Baba, Ion Irimescu, Vasile Kazar, Lucian Pintilie, George Constantin, Mircea Daneliuc, Andrei Pleşu, Gabriel Liiceanu, H. R. Patapievici, Mircea Cărtărescu, Gabriela Adameşteanu, Mircea Nedelciu, Bedros Horasangian, Dan Laurenţiu, Eugen Uricaru, Nicolae Prelipceanu, Anatol Vieru.

După decembrie 1989 revista a urmărit să aducă în pagini colaborări ale scriitorilor români din exil, potrivit principiului ca literatura română este una şi indivizibilă. Astfel, Eugen Ionescu a fost prezent în primul număr post-revoluţionar, iar apoi, printre mulţi alţii: Ştefan Baciu, Vintilă Horea, Dan Petrasincu, Andrei Codrescu, Ion Ioanid, Pavel Chihaia, Paul Miron, Sanda Stolojan, Rodica Iulian, Bujor Nedelcovici, D. Ţepeneag, Paul Goma, Gabriela Melinescu, Vladimir Tismăneanu, Matei Călinescu, Ion Vianu.

Profilul „României literare“ este cel al unei publicaţii general-culturale cu un spectru larg de preocupări: literatură, critică, istorie şi teorie literară, cultură politică, arte vizuale, arta spectacolului, sociologie, ştiinţe filozofice, istorie. Ca urmare a realizării acestui program s-a constituit în decursul timpului la „România literară“ o arhivă amplă de documente, manuscrise, imagini care pot fi valorificate prin intermediul unei bănci de date. Suntem singura publicaţie din România care pune la dispozitie, prin mijlocirea rubricii „Calendar“, date biografice privitoare la scriitorii români din trecut şi de azi.

Autoritatea intelectuală a „României literare“ şi prestigiul de care se bucură sunt datorate atât personalităţii colaboratorilor cât şi capacităţii de a se implica în toate evenimentele semnificative ale vieţii culturale. Ea însăşi a generat evenimente organizând dezbateri cu ecouri multiple în rândul cititorilor, iniţiind anchete, interviuri, angajându-se în polemici pe teme de larg interes, orientând atenţia publicului spre adevăratele valori artistice. În condiţii neprielnice, înainte de 1989, „România literară“ a izbutit să apere valorile autentice, să discrediteze falsele valori, să promoveze spiritul critic şi raţional, de factură democratică. Revista a respins consecvent propaganda naţionalist-şovină, desfăşurată sub emblema protocronismului, şi a avut de suportat, din această pricină, atacurile virulente şi sistematice ale publicaţiilor stipendiate de Securitate („Săptămîna“ ş.a.). Un alt moment semnificativ al luptei pentru adevăr în cultură, pentru respingerea imposturii agresive, a fost legat de cazul plagiatului comis în anii ’80 de Eugen Barbu. Deşi acesta era susţinut de autorităţile comuniste revista noastră şi-a asumat riscul spunerii adevărului.

După 1989 revista a continuat politica de sprijinire a valorilor autentice atât în comentariile consacrate fenomenului cultural la zi cât şi prin organizarea unor dezbateri privind „criza culturii“, „modernitate şi post modernitate“, „situaţia românului“ ş.a. Revista oferă săptămânal cititorilor o mare cantitate de informaţii privind evenimentele culturale din ţară şi din străinătate (premii, apariţii editoriale, simpozioane, colocvii, spectacole, vernisaje, concerte etc.). În aceeaşi sferă de preocupări se înscrie şi rubrica de interviuri a „României literare“.

Prestigiul „României literare“ se datorează şi faptului că a descoperit şi impus un mare număr de personalităţi ale culturii române contemporane, a căror evoluţie a sprijinit-o de la debut până la deplina consacrare.

„România literară“ este prima publicaţie din ţara noastră care a fost difuzată în formă electronică pe Internet. În felul acesta, ca şi prin abonamente externe, revista a putut ajunge mai repede la cititorii din afara graniţelor ţării. Tendinţa europenistă, existentă chiar în epoca vechiului regim, s-a accentuat. „România literară“ e promotoarea unei culturi fără frontiere, a circulaţiei ideilor şi formelor, a unui spirit democratic în selectarea şi difuzarea valorilor din întreaga lume.

În perioada decembrie 1997 - noiembrie 1998 am demarat, în parteneriat cu fundaţiile Memoria, Secolul 21, Luceafărul şi Contrapunct, cu sprijinul Fundaţiei pentru Dezvoltarea Societăţii Civile (FDSC) Proiectul BIC - Bancă de Informaţii Culturale.

Proiectul a urmărit să pună la dispoziţia celor interesaţi de climatul cultural românesc publicaţiile partenerilor în format electronic prin intermediul reţelei INTERNET. De asemenea, prin prelucrarea arhivelor existente, am putut pune la dispoziţie instrumente de căutare pe criterii cronologice, după autori, după rubrici ş.a.m.d. Proiectul a fost primit cu mult interes atât de românii din diaspora cât şi de cei care vorbesc limba română, de studenţii şi personalul didactic de la catedrele de romanistică de la numeroase universităţi din toată lumea.

Din anul 2002, cu sprijinul Fundaţiei Anonimul s-a trecut la organizarea întâlnirilor „României literare“, care se desfăşoară odată pe lună, cu participarea unor prestigioşi oameni de cultură din ţară şi străinătate, unde se dezbat diferite probleme actuale ale culturii româneşti. Tot cu sprijinul Fundaţiei Anonimul se acordă Premiul Cartea Anului.

Am să încep cu o amintire, care, deşi am mai relatat-o, mi se pare potrivită cu ce urmează să spun. Aveam 12 ani când, profitând de biblioteca unor vecini de apartament, din acelea cu bucătărie şi baie în comun, am răsfoit Istoria literaturii române a lui G. Călinescu. Se întâmpla, evident, pentru prima oară.
Părinţii mei şi vecinii noştri se vizitau nu mai ştiu cât de regulat, în orice caz, mergând mai des noi la ei decât invers. În timp ce ei jucau pinacle, dacă nu greşesc, eu îmi vâram nasul în biblioteca vecinilor, care era plină de cărţi frumos legate, cum voi vedea peste câţiva ani la Biblioteca „Astra” de la Sibiu, între care Istoria, cu nişte superbe coperte în piele maronie. Tot peste câţiva ani, student fiind, am vrut s-o cumpăr, dar preţul, pe care nu l-am uitat, 2000 de lei, m-a descurajat complet. În 1960, trăiam cu 300 de lei pe lună, trimişi de ai mei, după ce pierdusem bursa, ca urmare a exmatriculării, din care chiria cămăruţei unde am locuit şapte ani reprezenta două treimi. Vă daţi seama cât de exorbitantă mi s-a părut pretenţia vecinilor noştri. Dat fiind că am fost, foarte probabil, singurul cititor al cărţii, meritam un discount. Ce fel de cititor, am să spun în continuare.
Întâmplarea face să-mi fi notat impresiile într-un caiet, pe care l-am redescoperit după moartea mamei, singura din familia noastră care păstra ultima foaie de hârtie. Impresii, nu mai e cazul s-o spun, de-fa-vo-ra-bi-le. Ce m-a surprins în chip neplăcut era lipsa de menajamente a judecăţilor de valoare. Şcoala ne-a obligat dintotdeauna la un respect maxim faţă de opera scriitorilor, mai cu seamă clasici, de contemporani ne prea făcând ea niciodată caz. N-am caietul cu pricina la îndemână, ca să mă citez exact, dar, probabil, că era vorba de Maiorescu, „mare minte mediocră”, şi de altele aşijderea. În discuţie, erau mari scriitori ca Eminescu sau Caragiale, pe care învăţasem să-i adulăm, nicidecum să le găsim defecte. Ceea ce nu aveam cum să ştiu atunci era că istoria literară ar putea purta drept motto „despre morţi numai de bine”, ca operă esenţial didactică ce se află de la origini până în prezent, şi, cu atât mai puţin, că Istoria lui Călinescu se abătea copios de la acest principiu şcolăresc. Şcolarul din mine se revolta spontan. Mult mai târziu voi lua cunoştinţă de teoria călinesciană despre istoria literară ca altă faţă a criticii, din care judecata de valoare nu poate lipsi, tot aşa cum nu poate lipsi determinarea istorică din critică. Atunci când îi voi citi pe Thibaudet sau pe De Sanctis, voi descoperi că toţi marii istorici literari au simţit nevoia unor aprecieri clare ale valorii operelor. Indiferent de întemeierea lor. Umberto Eco îl corectează, bunăoară, pe De Sanctis, când acesta scrie în Istoria literaturii italiene că Paradisul lui Dante e partea cea mai slabă a Divinei comedii, fiind un schimb teoretic de replici dintre maestru şi ucenic mai degrabă decât poezie. Ceea ce mă preocupă aici este însă faptul că De Sanctis nu-l cruţă nici măcar pe un geniu ca Dante.
În general, astfel de aprecieri n-au intrat niciodată în atenţia istoricilor literari. E regretabil că şcoala nu le cultivă. Ţin minte cum s-a supărat pe mine profesorul nostru de literatură postpaşoptistă, din anul doi de facultate, Ilie Boldan, fiindcă am afirmat, cu aroganţa vârstei, că nuvelele lui Nicolae Filimon nu fac două parale. Chiar aşa! Elevului trebuie să i se lase dreptul la opinie. Dar acest drept e interpretat cât se poate de greşit. I se cere, pur şi simplu, unui cititor necopt părerea despre o carte, ca şi cum ar fi o problemă de gust natural. Aşa a procedat cu vreo două luni în urmă autoarea unei anchete din „Dilema veche”. Gustul e una, iar judecata de valoare, alta. Aceasta din urmă nu e naturală, ci cultivată. Şi rezultă din confruntarea cu alte judecăţi de valoare. Operele literare nu se citesc crude. Ele trebuie coapte bine la cuptor. Dacă elevilor li se recomandă uneori să citească şi critică înainte de a pretinde să aibă o părere personală, acest lucru nu se face prin confruntarea dintre diferitele interpretări, ci prin punerea lor într-o singură oală, ca şi cum ar putea să fie toate şi în acelaşi timp împărtăşite. Dascălii confundă adesea ipoteza cu interpretarea, deşi una se bazează, corect, pe o probabilitate, iar cealaltă, incorect, pe presupoziţia unui adevăr unic al operei.

Oricît s-ar fi scris pe seama ciudatei făpturi feminine numite Lou Andreas-Salomé (sau Louvon Salomé, cum îi plăcea ei să se autointituleze înainte de căsătorie), persistă `n legătură cu ea mistere care, pentru a spune astfel, „sar în ochi“.
Astăzi lumea ştie în detaliu care au fost relaţiile fascinantei Lou cu Nietzsche, cu Rilke şi cu Freud, deoarece nenumăraţi curioşi s-au aplecat pînă acum, cu interesul aţîţat, asupra subiectului. Simpla constatare că, ani de zile, cei trei s-au aflat sub dominaţia psihică a unei rusoaice cu figură relativ comună spune ceva – nu despre farmecele ascunse ale fetei – ci despre Nietzsche, Rilke şi Freud. Nu puterea de seducţie a unei făpturi neobişnuite pare să fi fost în joc, ci modul în care personalităţi excepţionale ale secolului s-au putut lăsa influenţate de tinereţe, spontaneitate şi imprevizibil.
Făcînd abstracţie de ceea ce, la bătrîneţe, spunea despre cei trei Lou însăşi, nu ne lămurim prea bine cu privire la relaţia lor; cartea ei Viaţa mea nu poate fi considerată sursă fiabilă, deoarece eroina îşi schiţează ei înseşi un tablou atît de măgulitor, îşi povesteşte viaţa cu atîtea omisiuni, încît nu în aceste pagini putem căuta un răspuns. Proza respectivei doamne nu se caracterizează nici prin putere evocatoare, nici prin calităţi stilistice deosebite. Şi totuşi...
În anul 1882, cel mai iubit discipol al lui Nietzsche se numea Paul Rée, filozof debutant, copleşit de personalitatea maestrului, deşi acesta nu ajunsese încă la celebritate, ci doar la o relativă notorietate. Alături de Rée se afla atunci Lou Salomé, însoţită de mama ei – toţi trei la Roma, pe urmele Artei şi ale Trecutului. Tînărul Rée -deja îndrăgostit nebuneşte de tînăra rusoaică ce avea doar 20 de ani. Sosit pe neaşteptate în capitala Italiei, Nietzsche o zăreşte pe Lou împreună cu Rée, suferă un clasic coup de foudre, îndrăgostindu-se şi el în asemenea hal de fată, încît peste doar cîteva zile o cere în căsătorie. Nietzsche era genial (doar el o ştia!), dar bolnav, sărac şi fără nici o situaţie materială sigură, aşa că cererea lui în căsătorie n-a avut şansă de izbîndă. Lou nu i-a întors spatele, nu l-a respins oficial, ci a preferat să-l chinuiască ani la rînd. Între cei doi bărbaţi, fata l-a ales, fireşte, pe Paul Rée, dar – fascinată de mintea lui Nietzsche – s-a silit să-l aibă pe filozof în preajmă, dîndu-i mereu noi speranţe iluzorii şi făcînd pe toată lumea să creadă că marele om ar fi iubitul ei.
Şi-a pus amprenta suferinţa provocată de Lou asupra conştiinţei lui Nietzsche? E foarte probabil ca marile scrieri nietzscheene să nu fi avut forma pe care o ştim şi nici duritatea mesajului cunoscut dacă îndoiala strecurată de Lou în viaţa acestui mare autor ar fi lipsit. Călcîndu-şi pe inimă, Nietzsche însuşi avea să o sugereze: „M-ai aruncat într-un abis al disperării“, gemea, într-o scrisoare adresată iubitei infidele, îndrăgostitul părăsit.
Discipolul şi rivalul său fericit, tînărul Paul Rée, figurează şi el în paginile filozofului; în Prefaţa la Genealogia Moralei, operă de vîrf, din 1887, se preciza că: „Ceea ce m-a împins să împărtăşesc altora cîteva dintre ipotezele mele despre originea moralei a fost lectura unei mici cărţi ce m-a atras cu forţa pe care o are tot ceea ce ni se opune, tot ceea ce se află la antipozii convingerilor noastre. Cartea se intitula Despre originea sentimentelor morale şi îl avea ca autor pe Paul Rée“. Rivalitatea erotică faţă de Rée lua forma opoziţiei absolute şi faţă de ideile filozofice ale aceluiaşi Rée.
Iar la ieşirea, aparentă, din criza erotică, după ce compusese Aşa a vorbit Zarathustra, Nietzsche îi scria mamei sale, cu privire la Lou: „N-am întîlnit niciodată pe cineva atît de înzestrat şi atît de înţelept. Am învăţat enorm în fiecare jumătate de oră petrecută împreună cu ea. Nu întîmplător am scris opera vieţii mele acum, în ultimul an“.
Se referea, fără îndoială, la Zarathustra!

Prima cifră care îmi vine în minte e: zero. Nimic. Nada. Niente. Mă refer, desigur, la majoritatea covârşitoare a autorilor pe care-i cunosc. Şi nu numai dacă i-am lista la bursă.
E suficient să străbaţi librăriile pentru a constata că un best-seller înseamnă două-trei mii de exemplare vândute (ceea ce abia acoperă costurile de producţie, dacă editorul are ambiţia să tipărească o carte lizibilă, cu o copertă cât de cât atrăgătoare şi o oglindă a paginii care să nu-ţi grăbească vizitele la oculist). Despre drepturi de autor se vorbeşte ca despre o substanţă periculoasă, pe care contabilii editurilor consideră că nu e bine s-o lase pe mâna unor nepricepuţi precum autorii.
Singura compensare pe care, din când în când, o mai primesc unii dintre ei sunt premiile literare. Cum cele mai prestigioase recompense nu depăşesc însă mia de euro, iar, de regulă, oscilează între cinci sute şi o mie cinci sute de lei, te întrebi ce pot face cu atâţia bani (e rezultatul unei sumare anchete pe caream făcut-o printre câţiva autori premiaţi în ultimii doi-trei ani). O particularitate naţională arată că premierea unei cărţi nu are niciun impact asupra vânzărilor. Nici Premiul Goncourt nu e unul bănos (dacă nu mă înşel, el a rămas la valoarea simbolică de 10 euro, după ce, prin tradiţie, câştigătorul primea un cec de 50 de franci). În schimb, vânzările pot să crească (şi de obicei cresc), ajungând la zeci şi sute de mii de exemplare. La fel şi în cazul Nobelului şi al altor câteva premii de rezonanţă internaţională.
Există însă un autor care valorează o avere. El se numeşte Salman Rushdie. În primăvara lui 1989, ayatolahul Khomeini a pus pe capul lui, fără să clipească, un preţ de un milion şi jumătate de dolari. Suma a crescut de mai multe ori. Obligat să trăiască ani în şir în diverse ascunzători (îndeosebi din Anglia), Rushdie a devenit un cas célèbre, o unitate de măsură a libertăţii din lumea contemporană. Amănuntele — palpitante şi înfricoşătoare — ale anilor petrecuţi sub protecţia serviciilor secrete şi a jocurilor politice pe marginea destinului unui scriitor a cărui vină a fost doar aceea de a fi scris o carte — sunt povestite de Rushdie însuşi în volumul memorialistic, Joseph Anton, publicat în 2012 şi tradus imediat în româneşte de Editura Polirom.
Mai puţin cunoscute sunt împrejurările politice în care scriitorul anglo-indian a ajuns pe lista neagră a musulmanilor radicali. În august 1988 se încheia, după aproape opt ani de absurdă şi sângeroasă confruntare, războiul dintre Irak şi Iran, în ruina aproape totală a ambelor state. Peste un milion de soldaţi şi civili au căzut victimă măcelului care s-a dovedit, şi în final, nu doar pe parcurs, fără niciun sens: graniţele au rămas aşa cum fuseseră şi pe 22 septembrie 1980, când aviaţia irakiană bombardase intens Iranul. Una din motivaţiile irakienilor — pe lângă aceea a dobândirii supremaţiei economice şi militare în Golful Persic — era teama că revoluţia religios-fundamentalistă iraniană s-ar fi putut extinde şi în Irak, unde exista o majoritate shia, persecutată de regimul lui Saddam Hussein.
Pentru ayatolahul Khomeini, „afacerea Versetelor satanice” a căzut ca o mană cerească. Fanatismul nu exclude şiretenia, iar Khomeini ştia să se folosească de ambele. Deşi Rushdie a retractat la scurtă vreme după începerea scandalului (arderea Versetelor satanice, ameninţările la adresa editorului, a librăriilor şi a ziarelor care promovau „cartea blestemată”), asigurând că nu avusese intenţia să jignească religia islamistă, replica şefului suprem iranian a fost nemiloasă: „Chiar dacă Salman Rushdie se căieşte şi devine cel mai pios dintre oamenii care au trăit vreodată, e de datoria fiecărui musulman să facă tot ce-i stă în putinţă să-i ia viaţa şi averea şi să-l trimită în iad.” Nici că se putea găsi un pretext mai bun de a muta discuţiile din zona dezastrelor provocate de război într-una în care fanatismul orb, primitivismul şi violenţa mocnită îşi găseau rezolvarea prin arderea unei cărţi pe care nici n-o citiseră şi asasinarea unui scriitor de care, până cu o secundă în urmă, nici nu auziseră.
Bune conducătoare de fanatism, populaţiile needucate au impresia că îşi răscumpără astfel zădărnicia unei existenţe chinuite. M-am întrebat şi atunci, la sfârşitul lui 1989 şi în primii ani din 1990, ce vor fi simţind cei care, cu o ură animalică, înălţau ruguri pentru a arde cartea ori demonstrau furios purtând pancarte cu mesaje de genul „Rushdie e prietenul lui Satan”, dar mergând până la atacuri directe asupra Reginei Elisabeta a II-a, vinovată de a-l fi adăpostit pe „cel urât de profet”: „Dumnezeu s-o blesteme pe Regină”.
Mi-am reamintit, citind un articol din „Vanity Fair”, A Fundamental Fight, de Paul Elie, de felul în care s-au raportat la tragedia lui Rushdie familia (soţia, Marianne Wiggins, scriitoare şi ea, a decis să-l părăsească), prietenii (cei mai mulţi au refuzat să aibă fie şi cel mai firav contact cu el), establishment-ul literar. Acesta s-a împărţit între cei care au găsit prilejul de a se răfui: nu-i puteau nega talentul şi valoarea, aşa că au profitat să-l atace pentru „ofensele” aduse, şi cei care au înţeles să se manifeste cu nobleţe, demnitate şi curaj. Multe din aceste situaţii sunt citate şi analizate în Joseph Anton, altele apar acum în textul lui Paul Elie.
Una din luările de poziţie impresionante a fost cea a lui Graham Greene, considerat atunci cel mai mare scriitor englez în viaţă. Venerabilul autor a zeci de cărţi citite de milioane de oameni l-a întâmpinat pe Rushdie plin de entuziasm la o întâlnire de la London Reform Club, celebrul local exclusivist din Pall Mall, frecventat cândva de celebrităţi, precum Henry James, Arnold Bennett, Conan Doyle, H. G. Wells, E. M. Forster, Winston Churchill şi mulţi alţii. Era în iarna lui 1989, aşadar la apogeul scandalului. În ciuda vârstei (trecuse de optzeci şi cinci de ani), Greene l-a primit cu o voioşie băieţească: „Rushdie, vino aici lângă mine şi spune-mi cum ai reuşit să faci asemena tărăboi! Eu n-am reuşit în toată viaţa mea nici să mă apropii de aceste proporţii!”
La polul opus s-a aflat John Le Carré, celebru autor de romane poliţiste cu pretenţii intelectuale. „Niciun Dumnezeu nu dă cuiva dreptul să insulte o mare religie şi să fie publicat fără să plătească pentru asta.” Germaine Greer, o faimoasă propovăduitoare a feminismului, s-a raliat hoardei barbare cu următoarele cuvinte: „Rushie e un megaloman, un englez cu pielea de culoare întunecată”. Curat feminism nediscriminatoriu! Până şi marxistul furibund John Berger a sărit în apărarea religiei lui Khomeini, cerându- i lui Rushdie să-şi retragă din librării cărţile.
Un caz încă mai revoltător este cel al lui Roald Dahl, faimosul autor de literatură pentru copii (dar şi „anti-semit învederat”: la moartea lui, în 1990, au existat proteste privind faptul că „The New York Times” omisese, în necrologul pe care i l-a dedicat, să menţioneze ieşirile violent antisemite ale, altminteri, „delicatului” scriitor). Dahl pune fără să ezite ştampila resentimentului şi a dispreţului, iar Hugh Trevor-Roper, alt „progresist”, a declarat: „N-aş vărsa o lacrimă dacă vreun musulman britanic, nemulţumit de manierele lui Rushdie, l-ar pândi pe o stradă întunecată şi i le-ar îmbunătăţi.”
Din fericire, au existat şi prietenii adevărului şi ai libertăţii, iar numărul lor e la fel de mare: Susan Sontag, E. L. Doctorow, Don DeLillo, Edward Said, Joan Didion, Tom Wolfe, Larry McMurtry, Ian McEwan, Christopher Hitchens, Leon Wieseltier. La o întâlnire la The Columns, unde scriitorii participanţi în sprijinul celui condamnat la moarte, au fost întâmpinaţi de militanţi fanatici cu urlete precum „Moarte lui Rushdie!”, cel dintâi care a luat cuvântul a spus: „Numele meu e Robert Stone, dar astăzi noi suntem cu toţii Salman Rushdie.” Iar Leon Wieseltier a rostit câteva cuvinte cu nuanţă profetică: „Într-o zi, lumea musulmană s-ar putea să-şi aducă aminte cu admiraţie de acest Voltaire al ei, anglo-indian, de la sfârşitul secolului al douăzecilea.”
Există, aşadar, şanse ca preţul scriitorului să fie altul decât cel pe care l-am anticipat. Preţul unui scriitor e direct proporţional cu valoarea prietenilor care-l susţin. O valoare care, în unele cazuri, s-ar putea să fie inestimabilă. Faptul că Salman Rushdie e în viaţă, în ciuda enormei sume puse pe capul lui, e o dovadă.
